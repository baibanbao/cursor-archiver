《王粲传》

电子图书馆

14 打开字典	王粲传:

时又有谯郡嵇康，文辞壮丽，好言老、庄，而尚奇任侠。至景元中，坐事诛。康字叔夜。案嵇氏谱：康父昭，字子远，督军粮治书侍御史。兄喜，字公穆，晋扬州刺史、宗正。喜为康传曰：“家世儒学，少有儁才，旷迈不羣，高亮任性，不修名誉，宽简有大量。学不师授，博洽多闻，长而好老、庄之业，恬静无欲。性好服食，尝采御上药。善属文论，弹琴咏诗，自足于怀抱之中。以为神仙者，禀之自然，非积学所致。至于导养得理，以尽性命，若安期、彭祖之伦，可以善求而得也；著养生篇。知自厚者所以丧其所生，其求益者必失其性，超然独达，遂放世事，纵意于尘埃之表。撰录上古以来圣贤、隐逸、遁心、遗名者，集为传赞，自混沌至于管宁，凡百一十有九人，盖求之于宇宙之内，而发之乎千载之外者矣。故世人莫得而名焉。”虞预晋书曰：康家本姓奚，会稽人。先自会稽迁于谯之銍县，改为嵇氏，取嵇字之上山以为姓，盖以志其本也。一曰銍有嵇山，家于其侧，遂氏焉。魏氏春秋曰：康寓居河内之山阳县，与之游者，未尝见其喜愠之色。与陈留阮籍、河内山涛、河南向秀、籍兄子咸、琅邪王戎、沛人刘伶相与友善，游于竹林，号为七贤。锺会为大将军所昵，闻康名而造之。会，名公子，以才能贵幸，乘肥衣轻，賔从如云。康方箕踞而锻，会至，不为之礼。康问会曰：“何所闻而来？何所见而去？”会曰：“有所闻而来，有所见而去。”会深衔之。大将军尝欲辟康。康旣有绝世之言，又从子不善，避之河东，或云避世。及山涛为选曹郎，举康自代，康荅书拒绝，因自说不堪流俗，而非薄汤、武。大将军闻而怒焉。初，康与东平吕昭子巽及巽弟安亲善。会巽淫安妻徐氏，而诬安不孝，囚之。安引康为证，康义不负心，保明其事，安亦至烈，有济世志力。锺会劝大将军因此除之，遂杀安及康。康临刑自若，援琴而鼓，旣而叹曰：“雅音于是绝矣！”时人莫不哀之。初，康采药于汲郡共北山中，见隐者孙登。康欲与之言，登默然不对。逾时将去，康曰：“先生竟无言乎？”登乃曰：“子才多识寡，难乎免于今之世。”及遭吕安事，为诗自责曰：“欲寡其过，谤议沸腾。性不伤物，频致怨憎。昔慙柳下。今愧孙登。内负宿心，外赧良朋。”康所著诸文论六七万言，皆为世所玩咏。康别传云：孙登谓康曰：“君性烈而才儁，其能免乎？”称康临终之言曰：“袁孝尼尝从吾学广陵散，吾每固之不与。广陵散于今绝矣！”与盛所记不同。又晋阳秋云：康见孙登，登对之长啸，逾时不言。康辞还，曰：“先生竟无言乎？”登曰：“惜哉！”此二书皆孙盛所述，而自为殊异如此。康集目录曰：登字公和，不知何许人，无家属，于汲县北山土窟中得之。夏则编草为裳，冬则被发自覆。好读易鼓琴，见者皆亲乐之。每所止家，辄给其衣服食饮，得无辞让。世语曰：毌丘俭反，康有力，且欲起兵应之，以问山涛，涛曰：“不可。”俭亦已败。臣松之案本传云康以景元中坐事诛，而干宝、孙盛、习凿齿诸书，皆云正元二年，司马文王反自乐嘉，杀嵇康、吕安。盖缘世语云康欲举兵应毌丘俭，故谓破俭便应杀康也。其实不然。山涛为选官，欲举康自代，康书告绝，事之明审者也。案涛行状，涛始以景元二年除吏部郎耳。景元与正元相觉七八年，以涛行状检之，如本传为审。又锺会传亦云会作司隷校尉时诛康；会作司隷，景元中也。干宝云吕安兄巽善于锺会，巽为相国掾，俱有宠于司马文王，故遂抵安罪。寻文王以景元四年锺、邓平蜀后，始授相国位；若巽为相国掾时陷安，焉得以破毌丘俭年杀嵇、吕？此又干宝疏谬，自相违伐也。康子绍，字延祖，少知名。山涛启以为秘书郎，称绍平简温敏，有文思，又晓音，当成济者。帝曰；“绍如此，便可以为丞，不足复为郎也。”遂历显位。晋诸公赞曰：绍与山涛子简、弘农杨准同好友善，而绍最有忠正之情。以侍中从惠帝北伐成都王，王师败绩，百官奔走，惟绍独以身捍衞，遂死于帝侧。故累见襃崇，追赠太尉，谥曰忠穆公。