### 祭驴文（英藏敦煌文献S.1477）

>  【按】这篇文献让我想起朋友宋占涛导演拍的一个纪录片《驴背上的村庄》。说的是河北邯郸涉县的一个毛驴村，家家户户都养毛驴，人们对驴敬若家人，到大年三十都要给驴倒一碗面条，说一声辛苦。整个村里，没有人吃驴肉，皆因爱驴之至也。

山馆里为觅或醉归而冲夜，亦遣人□□□□□□□□，（也）曾徒步以空駈，也曾深埿里陷倒，也曾跳沟时扑落。吾忆昔得太行山，一场差样：天色漭漭荡荡，路遥跷跷峃峃；碎石里欲倒不倒，悬崖处踉踉跄跄；投至下得山来，直得魂飞胆丧。又忆得向阳子江边，不肯上舩：千堆万托，向后向前；两耳卓朔，四蹄拳挛。教人随后行棓（掊），吾乃向前自撁。烂缰绳一拽拽断，穷醋大一闪闪翻。踏碎艎板，筑损舩舷；蘸湿鞋底，砦破衫肩。更被傍人大笑，弄却多小酸寒。

吾乃私心有约，报汝勤恪：待吾立功立事，有官有爵，虽然好马到来，也不撁汝买（卖）却。遣汝向朱门里出入，瓦宅里跳跃。更拟别买□皮，换却朽烂绳索，觅新鞍子以俻，求好龓头与着。准拟同受荣华，岂料中途疾作。

呜呼，道路茫茫，赖汝相将；疲羸若此，行李交妨。肋底气脋脋，眼中泪汪汪；草虽嫩而不食，豆虽多而不甞（尝）。小童子凌晨报来，道汝昨夜身亡。汝虽殒薨，吾亦悲伤：数年南北，同受恓惶；觔疲力尽，冒雪冲霜。今则长辞木橙，永别麻缰。破龓头抛在墙边，任从风雨；鞔鞍子弃于槽下，更不形相。念汝畜类之中，实堪惊诃。生不逢时，来于我舍；在家时则小刨小刷，趂程时则连明至夜。胡不生于王武子之时，必爱能鸣；胡不生方（于）汉灵帝之时，定将充驾；胡不如卫懿公之鹤，猷（犹）得乘轩；胡不如曹不兴之蝇，尚蒙图写。若比（彼）为龙被酰，为龟被刳，为虵受戮，为马遭屠；尚得卒于槽下，念汝必保微躯。《书》云：幤盖弗弃，为埋马也；幤帷弗弃，为埋狗也。《书》既不载埋驴途，乃付于屠者。

汝若来生作人，还来近我。若更为驴，莫驮醋大:出门则路即千里万里，程粮贱无十个五个；向屋檐下奇(寄)宿，破箩里盛锉；猛雪里虽（须）行，深埿里虽（须）过；爱把借人，更将撁磨；只解向汝背上吟诗，都不管汝膓中饥饿。教汝托生之处，凡有数般：莫生官人家，轭驮入长安；莫生军将家，打球力虽（须）摊（瘫）；莫生陆脚家，终日受皮鞭；莫生和尚家，道汝罪弥天。愿汝生于田舍家，且得共男女一般看。 祭驴文一首